Makale Başlığı: Erzurum İl Merkezindeki Aile Sağlığı Merkezlerinde Çalışan Hekimlerin, Mevsimsel Grip Aşısına Bakış Açısı, Kendilerine Uygulamaları ve Hastalarına Önerme Durumlarının Karşılaştırılması
Özet: Amaç: Bu çalışmanın amacı birinci basamakta çalışan aile hekimlerinin mevsimsel grip aşısına bakış açısını öğrenmek ve aşıyı kendilerine uygulama ve hastalarına önerme durumları arasındaki ilişkiyi araştırmaktır.Araçlar ve Yöntem: Kesitsel tanımlayıcı türdeki anket çalışmamızın evrenini Erzurum il merkezindeki Aile Sağlığı Merkezlerinde Mart-Mayıs 2019 tarihleri arasında çalışan aile hekimleri oluşturmaktadır. Ankette ilk kısmında katılımcıların sosyodemografik özellikleri hakkında 6 tane soru sorulmuştur. Anketin ikinci kısmında ise mevsimsel grip aşısı hakkındaki tutumları değerlendiren 11 soru yer almıştır. Analizler IBM SPSS 20 istatistik analiz programı ile yapılmıştır. Bulgular: Çalışmaya dâhil edilen 137 aile hekiminin %37.2’si (n=51) kadın, %62.8’i (n=86) erkektir. Aile hekimlerine daha önce mevsimsel grip aşısı yaptırıp yaptırmadıkları sorulmuş ve 137 hekimden %48.2’si (n=66) daha önce mevsimsel grip aşısı ile aşılandığı, ancak %51.8’i (n=71) daha önce mevsimsel grip aşısı yaptırmadığı saptanmıştır. Katılımcıların %6.6’sının (n=9) hiçbir hastasına mevsimsel grip aşısını önermediği, %8.8’inin (n=12) ise tüm hastalarına önerdiği öğrenilmiştir. Kalan hekimlerin %84.7’sinin (n=116) riskli hastalarına önermiş olduğu tespit edilmiştir. Pratisyen aile hekimleri arasında mevsimsel grip aşısının önerilme sıklığı ile aile hekimliği uzmanları arasında mevsimsel grip aşısını önerilme sıklığına göre istatistiksel olarak anlamlı yüksek olduğu görülmüştür (p<0.005).Sonuç: Hekimlerin büyük bir çoğunluğu grip aşısı hakkında yeterli bilgiye sahip olduğunu düşünmelerine rağmen aşıyı önerme ve aşılanma oranları oldukça düşüktür. Ayrıca hekimlerin akademik düzeyleri yükseldikçe mevsimsel grip aşısını önerme oranının düştüğü gözlenmiştir. Eğitim düzeyinin artması aşılanma ve aşıyı önermede istenilen pozitif etkiyi oluşturmamaktadır.
Yazar isimleri: ['Mercan YAĞIZ', 'Suat SİNCAN', 'Kenan TAŞTAN']
Yayın Yılı: 30 Ağustos 2022
Dergi ismi: Ahi Evran Tıp Dergisi
Yayın sayfa url: https://dergipark.org.tr/tr/pub/aemj/issue/72173/915308
Yayın pdf linki: https://dergipark.org.tr/tr/download/article-file/1703932
