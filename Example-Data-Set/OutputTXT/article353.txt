Makale Başlığı: Süt Sığırcılığı İşletmelerinin Hayvancılık Desteklerinden Yararlanma ve Memnuniyet Düzeyinin Saptanması: Balıkesir İli Gönen İlçesi Örneği
Özet: Bu araştırmanın amacı, Balıkesir ilinin Gönen ilçesinde süt sığırcılığı yapan işletmelerin hayvancılık desteklerinden yararlanma ve memnuniyet düzeyini saptamaktır. Araştırmanın verileri oransal örnekleme ile 66 üreticiden anket yöntemiyle derlenmiştir. Verilerin analizinde işletmeler öncelikle sağmal hayvan sayısına göre üç gruba ayrılmıştır. 5 ve daha az sağmal hayvana sahip işletmeler I. grubu (23 işletme), 6-10 arasında sağmal hayvanı olan işletmeler II. grubu (26 işletme), 11 baş ve daha fazla sağmal hayvanı olan işletmeler ise III. grubu (17 işletme) oluşturmuştur. Veriler değerlendirilirken basit ortalamalar ve yüzde hesaplarından yararlanılmıştır. İncelenen işletmelerde üreticilerin hayvancılık desteklerine yönelik görüş, beklenti ve memnuniyetlerinin değerlendirilmesinde Likert ölçeği kullanılmıştır. Araştırmada, süt sığırcılığının daha iyi hale gelmesi için nasıl bir destekleme aracının kullanılması gerektiğinin belirlenmesinde Best-Worst analizinden yararlanılmıştır. Araştırmada gruplar arası farklılık olup olmadığı istatistiksel olarak da test edilmiştir. Araştırma sonuçlarına göre, üreticilerin yaş ortalaması 43.56 yıl, eğitim süresi ortalaması ise 6.62 yıl olarak saptanmıştır. İşletmelerin ortalama arazi genişliği 141.30 dekardır. İşletmelerde ortalama 5.19 baş yerli inek, 7.94 baş kültür ineği, 8.29 baş melez inek bulunmakla beraber ortalama sağmal hayvan sayısı 7.14 baştır. Hayvan başına ortalama günlük süt verimi 15.58 kg’dır. Ortalama süt satış fiyatı 1.70 TL/kg’dır. İşletmelerin %82.3’ü yem bitkileri desteğinden, %85.5’i diğer hayvancılık desteklerinden yararlandığını belirtmiştir. Üreticiler desteklerin gelirlerini etkilediğini düşünmektedirler. Üreticilerin hayvancılık destekleri içinde en yeterli gördükleri destek buzağı desteğidir. Bununla birlikte, incelenen işletmelerin %77.3’ü hayvancılık destekleme politikalarını başarılı bulmadığını belirtmiştir. Süt sığırcılığına yönelik destekleme politikaları gözden geçirilmeli ve desteklerin AB’ndeki hayvancılık destekleme düzeylerine yükseltilmesi sağlanmalıdır.
Yazar isimleri: ['Yunus ÖZDEMİR', 'Filiz KINIKLI', 'Sait ENGİNDENİZ']
Yayın Yılı: 28 Haziran 2022
Dergi ismi: Adnan Menderes Üniversitesi Ziraat Fakültesi Dergisi
Yayın sayfa url: https://dergipark.org.tr/tr/pub/aduziraat/issue/70636/959046
Yayın pdf linki: https://dergipark.org.tr/tr/download/article-file/1848622
