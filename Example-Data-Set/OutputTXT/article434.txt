Makale Başlığı: KEMANDA TÜRK MÜZİĞİ MATERYALLERİ KULLANILARAK HAZIRLANMIŞ LİSANSÜSTÜ TEZLERİN ANALİZİ
Özet: Kemanda Türk müziği materyalleri kullanılarak hazırlanan lisansüstü tez çalışmalarının çeşitli özelliklerinin incelenmesi ve belirlenmesinin, bu alanda araştırma yapmak isteyen araştırmacılara fikir oluşturması ve bu konudaki gelinen son durumun ortaya konulması bakımından önemli olduğu düşünülmektedir. Bu sebeple bu araştırma ile, kemanda Türk müziği materyalleri kullanılarak hazırlanmış lisansüstü tezlerin çeşitli özelliklerinin incelenmesi, kategorize edilmesi ve bu tezlere yönelik olarak genel bir çerçevenin oluşturulması amaçlanmaktadır. Araştırmaya konu olan tezlerin çeşitli özelliklerinin ortaya çıkartılması ve kategorize edilmesi sebebiyle bu araştırma betimsel araştırma yöntemlerinden tarama modeli ile şekillenmiştir. Araştırmanın örneklemini amaçlı örnekleme yöntemi ile seçilerek araştırmanın amacına uygun olduğu tespit edilen 34 lisansüstü tez oluşturmakta olup tezlerin çeşitli özellikleri ‘Betimsel İçerik Analizi’ yöntemi ile elde edilmiştir. Betimsel içerik analizi ile tezlerden elde edilen ve en sık yer alan 5 sonuç ve öneri ile diğer kategorilerdeki bütün veriler frekans (f) ve yüzde (%) şeklinde sunulmuş ve tablolar halinde gösterilmiştir. Araştırmada tezlerin çoğunlukla yüksek lisans derecesinde ve betimsel yöntem ile hazırlandığı; çoğunluğunda Türk Halk Müziği türünün ve düzenleme (uyarlama) ile ilgili materyal türünün kullanıldığı; çoğunluğunun Gazi Üniversitesi ve Eğitim Bilimleri Enstitülerinde ve en sık 2019 yılında hazırlandığı; 17 tezde ele alınan Türk müziği materyallerinin çeşitli özellikleri ile ilgili sonuçların ortaya çıktığı ve 29 tezde kemana uyarlanan Türk müziği düzenlemelerine yönelik olarak etüt, alıştırma, gam, arpej ve egzersiz gibi materyallerin sayısının arttırılabileceği şeklinde öneriler verildiği ile ilgili sonuçlara ulaşılmıştır.
Yazar isimleri: ['Hüseyin PARPUCU']
Yayın Yılı: 20 Eylül 2022
Dergi ismi: Afyon Kocatepe Üniversitesi Akademik Müzik Araştırmaları Dergisi
Yayın sayfa url: https://dergipark.org.tr/tr/pub/amader/issue/72645/1104599
Yayın pdf linki: https://dergipark.org.tr/tr/download/article-file/2378725
