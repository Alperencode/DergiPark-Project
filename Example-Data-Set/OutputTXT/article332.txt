Makale Başlığı: Homosistein Düzeylerine Etki Eden Bazı Faktörlerin İncelenmesi
Özet: Amaç: Bu çalışmada, yaş, cinsiyet, kanser ve sedanter yaşam gibi bazı faktörlerin homosistein düzeyleri üzerine olan etkisinin incelenmesi amaçlanmıştır.Yöntem: Çalışmaya, yaşları üç ile 93 arasında değişen 266 kişi dahil edildi. Bu 266 kişiden 109'u erkek, 157'si kadındır. Ayrıca 266 kişiden 120'si sedanter yaşam süren yatalak hasta ve 146'sı sağlıklı bireydir. Bu 120 hastanın 78'i kanser tanısı alan hasta, diğerleri kanser tanısı olmayan hastalardan oluşmaktadır. Homosistein analizi, elektrokemilüminesans teknolojisi kullanılarak Cobas®8000 analizörünün immünokimya modülünde yapılmıştır. Homosistein düzeyleri ile yaş arasındaki ilişkiyi görmek için korelasyon analizi yapılmıştır. Cinsiyet, kanser ve sedanter yaşam faktörlerinin etkisi Mann-Whitney U testi ile yapılmıştır.Bulgular: Çalışmaya dahil edilen bireylerin homosistein düzeyleri ile yaşları arasında pozitif korelasyon saptandı (r=0.610, p<0.001). Erkek sağlıklı bireylerin homosistein düzeyleri, kadın sağlıklı bireylerin homosistein düzeylerinden anlamlı olarak daha yüksek saptandı (p=0.001). Kanser tanısı alan hastaların homosistein düzeyleri, kanser tanısı almayan bireylerin homosistein düzeylerinden anlamlı olarak daha yüksek saptandı (p<0.001). Yatalak hastaların homosistein düzeyleri, yatağa bağımlı olmayanların homosistein düzeylerinden anlamlı olarak daha yüksek saptandı (p<0.001).Sonuç: Hemşirelerin Sonuç olarak, yaş, cinsiyet, kanser ve sedanter yaşamın homosistein düzeylerine etkisi saptanmıştır. Ayrıca, kanser tanısı olan hastalarda ve sedanter yaşam süren hastalarda hiperhomosisteinemi gözlenmiştir.
Yazar isimleri: ['Recai ACİ', 'Adem KESKİN']
Yayın Yılı: 30 Eylül 2022
Dergi ismi: Adnan Menderes Üniversitesi Sağlık Bilimleri Fakültesi Dergisi
Yayın sayfa url: https://dergipark.org.tr/tr/pub/amusbfd/issue/72858/1065040
Yayın pdf linki: https://dergipark.org.tr/tr/download/article-file/2220644
