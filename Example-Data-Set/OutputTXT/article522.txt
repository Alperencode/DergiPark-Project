Makale Başlığı: Gestasyonel Diabetes Mellitusta Plasentanın Shear Wave Elastografi ile Değerlendirilmesi
Özet: Amaç: Bu çalışmada gestasyonel diabetes mellitus (GDM) tanısı almış gebelerde shear wave elastografi (SWE) kullanarak plasenta elastisite değerlerini belirlemek ve kontrol grubu plasenta elastisite değerleri ile karşılaştırmak amaçlanmıştır.Araçlar ve Yöntem: Ağustos 2018 ile Aralık 2018 tarihleri arasında GDM tanısı almış 31 gebe ve 30 sağlıklı gebe çalışmaya dahil edildi. GDM tanısı için 75 g oral glukoz tolerans testi (OGTT) yapıldı. Hipertansiyon, sistemik hastalık ve sigara kullanım öyküsü olan, gebelik öncesi diabetes mellitus tanısı alan ve plasentası anteriorda olmayan gebeler çalışmaya dahil edilmedi. SWE değerlendirmeleri iki radyolog tarafından ayrı ayrı gerçekleştirildi. SWE incelemesi için plasentanın homojen ekotekstüre sahip, damar ve kalsifikasyon içermeyen bölgeleri tercih edildi. Elastisite değerlendirmesi için 10 mm çapında dairesel alanlar kullanılarak 3 farklı lokalizasyondan ölçümler yapıldı. Her plasenta için elde edilen üç değerin ortalaması hesaplanarak ortalama elastisite değerleri belirlendi.Bulgular: GDM grubunda yaş ortalaması kontrol grubuna göre anlamlı derecede yüksekti (p=0.039). Her iki grup arasında gebelik haftaları anlamlı farklılık göstermemekteydi (p=0.55). Plasentanın ortanca (minimum-maksimum) sertlik değerleri GDM grubunda 14.1 (5-21.9) kPa, kontrol grubunda ise 12.6 (7.6-39.6) kPa olarak tespit edildi. Kontrol grubunda plasenta sertlik değerleri GDM grubuna göre hafif düşük olmakla birlikte iki grup arasında istatiksel olarak anlamlı farklılık yoktu (p=0.26). Her iki grupta maternal yaş ve gebelik haftası ile plasenta sertlik ve hız değerleri arasında anlamlı ilişki tespit edilmedi (p=0.306, p=0.23, p=0.19, p=0.27). Sınıf içi korelasyon katsayıları sertlik (kPa) için 0.88 ve hız (m/s) için 0.84 idi.Sonuç: SWE pek çok organ da olduğu gibi plasentanın değerlendirilmesinde gri skala ultrasonografiyi tamamlayıcı yöntem olarak kullanılabilir. 
Yazar isimleri: ['Emine UYSAL', 'Mehmet ÖZTÜRK', 'Ayşegül KEBAPÇILAR', 'Cetin CELİK', 'Mustafa KOPLAY', 'Mustafa Yasir ÖZLÜ']
Yayın Yılı: 30 Ağustos 2022
Dergi ismi: Ahi Evran Tıp Dergisi
Yayın sayfa url: https://dergipark.org.tr/tr/pub/aemj/issue/72173/929451
Yayın pdf linki: https://dergipark.org.tr/tr/download/article-file/1738976
