Makale Başlığı: Bulanık Mantık ile Yoğurt İnkübasyonunun Modellenmesi
Özet: Bu çalışmada farklı inkübasyon sıcaklıkları, starter kültür inokülasyon oranı ve inkübasyon süreleri baz alınarak yoğurt üretimi modellenmiştir. Deneme yoğurtları iki tekerrürlü olarak üretilmiş ve 343 yoğurt örneğinin inkübasyon sonundaki pH değerleri belirlenmiştir. Elde edilen pH değerleri bulanık mantık modelleme sisteminde kullanılmıştır. Bulanık mantık modellemesi iki bölümde gerçekleştirilmiştir: birinci bölümde bulanık kurallar belirlenmiş ve üyelik fonksiyonu oluşturulmuş, ikinci bölümde berraklaştırma yapılmıştır. İnkübasyon sıcaklığı, kültür inokülasyon oranı ve inkübasyon süresi değerlerinin bulanıklaştırılması için üç ayrı bulanık küme (üçgen üyelik fonksiyonu) kullanılmıştır. Girdi parametrelerinin 7 üyelik fonksiyonu olduğu için 343 (7 x 7 x 7) satırlık kural oluşturulmuştur. Bulanık kurallar tablosu için Mamdani yöntemi kullanılmıştır. Berraklaştırma için oluşturulan üyelik fonksiyonlarının üç yamuk alanı kullanılmış ve ağırlıklı ortalama yöntemi kullanılarak üyelik fonksiyonu değerleri belirlenmiştir.Modelleme çalışmasında 343 örneğin inkübasyon sonundaki pH’ları değerlendirilmiş ve model çıktıları uzman kararları ile karşılaştırılmıştır. Model performansını değerlendirmek için Matlab (R2016b) yazılımı kullanılmış ve model genel performansı %90.27 olarak hesaplanmıştır. Gelecekte otomatik yoğurt üretim hatlarının tasarlanarak gıda sektörünün hizmetine sunulması düşünülmektedir.
Yazar isimleri: ['Hüseyin Nail AKGÜL', 'Filiz YILDIZ-AKGÜL', 'Ayşe Demet KARAMAN']
Yayın Yılı: 28 Haziran 2022
Dergi ismi: Adnan Menderes Üniversitesi Ziraat Fakültesi Dergisi
Yayın sayfa url: https://dergipark.org.tr/tr/pub/aduziraat/issue/70636/1119592
Yayın pdf linki: https://dergipark.org.tr/tr/download/article-file/2440186
