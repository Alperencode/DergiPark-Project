Makale Başlığı: Bir Savaş İki Kardeş: Büyük Taarruz’da Görev Alan Kurmay Binbaşı Mustafa Şemsettin (Taner) ve Kurmay Binbaşı Cemil Tahir (Taner)’in Meslek Hayatlarından Bazı Kesitler
Özet: Çalışmanın temel amacı Büyük Taarruz ve Başkomutan Meydan Muharebesi sırasında kurmay binbaşı olarak görev yapan Mustafa Şemsettin (Taner) ve kardeşi Cemil Tahir (Taner) Beylerin meslek hayatlarından bazı kesitleri incelemektir. Mustafa Şemsettin 1890’da, kardeşi Cemil Tahir ise 1892’de Süvari Üsteğmen Tahir Bey ve Emine Hanımın çocukları olarak Edirne’nin Uzunköprü (Ergene) ilçesinde dünyaya geldiler. Büyük Taarruz ve Başkomutan Meydan Muharebesi sırasında kurmay binbaşı olarak görev yapan iki kardeşten Mustafa Şemsettin Bey 1’nci Şube (Harekât Şubesi) Müdürü, Cemil Tahir Bey ise 1. Ordu Harekât Şube Müdürlüğü görevlerini başarıyla yerine getirdi. İstiklal Harbi sonrasında orduda çeşitli kademelerde görev yapan ve korgeneral rütbesine terfi eden Mustafa Şemsettin Bey, 1943-1945 yılları arasında Harp Akademisi Komutanlığı görevinde bulundu. Hastalığı sebebiyle 22 Haziran 1945’te vefat etti. Küçük kardeş Cemil Tahir Bey, Büyük Taarruz sonrasında orduda önemli görevler üstlenerek tümgeneral rütbesine terfi edip bu rütbede görev yaparken 1938’de Beden Terbiyesi Genel Müdürü olarak görevlendirildi. 1945’e kadar görevini başarılı bir şekilde sürdüren Cemil Tahir Bey, 28 Aralık 1946’da rahatsızlığı sebebiyle vefat etti. Makalede gerek Milli Mücadele sırasında gerekse sonrası dönemde önemli görevler üstlenerek ömürlerinin son günlerine kadar yüksek bir sorumluluk bilinciyle hizmet eden ve önemli başarılar elde eden iki kardeşin biyografileri ortaya konulmaya çalışıldı. Araştırmanın temel kaynaklarını Milli Savunma Bakanlığı Arşivi, Cumhurbaşkanlığı Cumhuriyet Arşivi, süreli yayınlar ve hatıratlar oluşturdu.
Yazar isimleri: ['Gürsoy ŞAHİN']
Yayın Yılı: 28 Kasım 2022
Dergi ismi: Afyon Kocatepe Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/akusosbil/issue/73524/1172353
Yayın pdf linki: https://dergipark.org.tr/tr/download/article-file/2638316
