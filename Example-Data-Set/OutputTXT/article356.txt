Makale Başlığı: Sarılop İncir (Ficus carica L.) Çeşidi Yaprak Segmentlerinden Somatik Embriyogenesis Oluşumu
Özet: Bu çalışmada, iyi kalitede sofralık ve kurutmalık bir incir çeşidi olan Sarılop çeşidinin yaprak segmentleri kullanılarak direkt ve indirekt somatik embriyogenesis yoluyla somatik embriyo oluşumu amaçlanmıştır. Çalışmada eksplant olarak; 2011-2013 yıllarında Kasım ve Nisan aylarında alınan incir tepe tomurcuklarından Murashige-Skoog (MS) besin ortamında geliştirilen yapraklar kullanılmıştır. Bu yaprak eksplantları, indirekt somatik embriyo gelişimi için ilkbahar döneminde K-2 (2 mg/L 2,4-D (2,4-Dichlorophenoxyacetic asit) + 0.2 mg/L kinetin) ortam kombinasyonunda kültüre alınmıştır. Bu ortam kombinasyonunda % 66.66 oranında kallus elde edilmiştir; ancak somatik embriyo gelişimi elde edilememiştir. Direkt somatik embriyo oluşumu için ise yaprak eksplantları TDZ (Thidiazuron) ve 2İP’in (N6-2-isopentenyladenine) farklı kombinasyonlarını içeren MS ortamında kültüre alınmıştır. Eksplantlar kültüre; kallus oluşumu, eksplant uzaması, kök oluşumu ile embriyo oluşumu şeklinde cevap vermiştir. En yüksek oranda kök oluşum oranı (% 42.76) ve en yüksek embriyo oluşum oranı (% 20) ilkbahar döneminde DE-4 (MS + 2 mg/L TDZ + 8 mg/L 2İP) kombinasyonunda elde edilmiştir. Eksplant başına oluşan somatik embriyo sayısı 0.83’tür. DE-2 (MS + 2 mg/L TDZ + 4 mg/L 2İP) ortamında % 83 oranında kallus gelişmesi de gözlenmiştir.
Yazar isimleri: ['Damla TURAN BÜYÜKDİNÇ', 'Gonca GÜNVER DALKILIÇ']
Yayın Yılı: 28 Haziran 2022
Dergi ismi: Adnan Menderes Üniversitesi Ziraat Fakültesi Dergisi
Yayın sayfa url: https://dergipark.org.tr/tr/pub/aduziraat/issue/70636/1011855
Yayın pdf linki: https://dergipark.org.tr/tr/download/article-file/2034945
