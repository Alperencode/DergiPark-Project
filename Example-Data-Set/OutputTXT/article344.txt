Makale Başlığı: Tedarikçi Risk Değerlendirmesi Üzerine Örnek Bir Uygulama
Özet: Küresel rekabette firmaların ayakta kalabilmesi için tedarik zinciri yönetimi önemli bir faktör olarak ortaya çıkmaktadır. Ürünler, son hallerini alarak tüketiciye ulaşırken zincirdeki pek çok firmaya temas ederler. Bu durum değer artırıcı ve maliyet düşürücü faydalar sağlamakta olsa da zincir üzerindeki firmaların birbirine olan bağımlılıklarını artırarak çeşitli risklerin ortaya çıkmasına neden olmaktadır. Firmaların rekabette başarı sağlayabilmesi için kendi iç risklerinin yanında tedarikçilerinin risklerini belirlemesi, yönetmesi ve gerektiğinde belirlenen risklerden kaçınabilmesi gerekmektedir. Araştırma, literatürdeki diğer tedarikçi riski değerlendirmelerinden yola çıkarak geliştirilmiş ve daha kolay uygulanabilir bir metot ortaya koymayı amaçlamıştır. Buradan yola çıkılarak risk etmenlerinin ve geliştirilmiş uygulamaların belirlenebilmesi için literatürdeki benzer çalışmalar taranmıştır. Uygulama kolaylığı nedeni ile temel risk gruplarının ağırlıklandırılmasında Analitik Hiyerarşi Prosesi (AHP) prosesi kullanılırken, tedarikçi performansı belirlenmesi için de değerlendirme formu oluşturulmuştur. Geliştirilen uygulama Aydın İl sınırları içerisinde faaliyet göstermekte olan bir firmaya uygulanmıştır. Uygulamanın gerçekleştirildiği firmada en önemli risk kriteri “Lojistik Riski” olarak çıkarken, şirket için en riskli tedarikçi ve ürün de ortaya konulmuştur. Araştırma, Blackhurst vd. (2008) çalışmasının -kendilerinin de belirttiği yönde- risk ağırlıkları belirleme yönteminin geliştirilmesi ile akademik yazına katkı sağlamayı amaçlamıştır. Aynı zamanda tedarikçilerinin performansı ve riskleri hakkında elinde yeterli veri bulunmayan organizasyon yöneticileri için kolay uygulanabilir bir metot geliştirilmesi çalışmanın bir diğer hedefi olmuştur.
Yazar isimleri: ['Batuhan ÇULLU', 'Kamil BİRCAN']
Yayın Yılı: 29 Haziran 2022
Dergi ismi: Adnan Menderes Üniversitesi Sosyal Bilimler Enstitüsü Dergisi
Yayın sayfa url: https://dergipark.org.tr/tr/pub/adusobed/issue/70683/1008250
Yayın pdf linki: https://dergipark.org.tr/tr/download/article-file/2021171
