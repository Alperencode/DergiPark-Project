Makale Başlığı: Üniversite Öğrencilerinde Premenstrual Sendrom Günlüğü ile Premenstrual Sendrom Belirtileri Sıklığının Belirlenmesi ve Baş etme Yöntemleri
Özet: Amaç: Premenstrual Sendrom, duygusal, fiziksel ve davranışsal sorunlar şeklinde görülen, mensturasyonun başlangıcı ile ortaya çıkan bir durumdur. Bu çalışmanın amacı; üniversite öğrencilerinin premenstrual sendrom yaşama durumlarının ve premenstrual sendrom ile baş etme yöntemlerinin belirlenmesidir.Yöntem: Çalışma kesitsel araştırma deseninde yürütülmüştür. Araştırmada örneklem seçme yöntemine gidilmemiş, Kredi Yurtlar Kurumu’na bağlı bir kız yurdunda kalan, 392 üniversite öğrencisi araştırmaya dahil edilmiştir. Araştırma verileri Mart-Temmuz 2019 tarihleri arasında “Anket Formu ve Premenstrual Sendrom Günlüğü” aracılığı ile yüz yüze toplanmıştır. Veriler sayı ve yüzde olarak sunulmuş, ki kare analizi ile karşılaştırılmıştır. Bulgular: Öğrencilerin %51.5’i düzenli adet görürken, %54.1’i ağrılı adet dönemi geçirdiğini, %42.9’u premenstrual sendrom belirtilerini en az ardışık üç adet döneminde ve yaşamını etkileyecek şiddette yaşadıklarını bildirmişlerdir. Premenstrual sendrom belirtileri ile baş etmek amacıyla öğrencilerin; soğuktan korunma (%65.3), masaj (%22.4), ılık duş alma (%61.7), sıcak uygulama yapma (%53.8), bitki çayı içme (%37), beslenme içeriğine dikkat etme (%32.9), kozmetik ürün kullanma (%6.4) gibi uygulamalara başvurdukları belirlenmiştir. Premenstrual sendrom günlüğüne göre; üç siklus boyunca belirtilerin adet öncesi en erken ikinci günde ve en geç 10. günde ortaya çıktığı belirlenmiştir.Sonuç: Katılımcıların yaklaşık yarısının yaşamını etkileyecek şiddette son üç adet döneminde premenstrual sendrom belirtisi yaşadığı, premenstrual belirtileri ile baş etmek için sıklıkla soğuktan korunma, ılık duş ve sıcak uygulama yaptıkları sonucuna ulaşılmıştır. Özellikle adetten 10 gün önce başlayan ve nerdeyse her bir siklusun üçte birinde premenstrual sendrom belirtilerinin hissedildiği ve yaşam kalitesinin olumsuz etkilendiği belirlenmiştir. Bu dönemlerde premenstrual sendrom semptomlarının yönetimine yönelik girişimsel çalışmaların yapılması önerilmektedir.  
Yazar isimleri: ['Selim KARAKÜÇÜK', 'Mehtap SÖNMEZ', 'İrem KENÇ']
Yayın Yılı: 30 Eylül 2022
Dergi ismi: Adnan Menderes Üniversitesi Sağlık Bilimleri Fakültesi Dergisi
Yayın sayfa url: https://dergipark.org.tr/tr/pub/amusbfd/issue/72858/1085050
Yayın pdf linki: https://dergipark.org.tr/tr/download/article-file/2299011
