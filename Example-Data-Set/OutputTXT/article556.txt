Makale Başlığı: Sosyal Bilgiler Öğretmen Adaylarının Matematiğe Yönelik Tutum Düzeylerinin İncelenmesi
Özet: Araştırmanın temel amacı sosyal bilgiler öğretmen adaylarının matematiğe yönelik tutum düzeylerinin incelenmesidir. Araştırmada nicel araştırma yöntemlerinden tarama modeli kullanılmıştır. Türkiye’deki farklı devlet üniversitelerinde öğrenim gören 398 sosyal bilgiler öğretmen adayı araştırmanın örneklemini oluşturmaktadır. Araştırmada veri toplama aracı olarak Duatepe ve Çilesiz (1999) tarafından geliştirilen “Matematik Tutum Ölçeği” kullanılmıştır. Araştırmanın verileri AMOS 21 ve Jamovi 2 paket programları ile analiz edilmiştir. Sosyal bilgiler öğretmen adaylarının matematiğe yönelik tutum düzeylerini incelemek için betimsel istatistiki bilgilerden yararlanılmış, ele alınan değişkenler arasında anlamlı farklılık olup olmadığını belirlemek için ise tek yönlü ANOVA uygulanmıştır. Araştırma sonucunda sosyal bilgiler öğretmen adaylarının matematiğe yönelik tutum düzeylerinin düşük olduğu görülmüştür. Ayrıca öğretmen adaylarının “Matematik Tutum Ölçeği”nin ilgi ve sevgi, korku ve güven ile zevk alt boyutlarından aldıkları puanların da düşük düzeyde olduğu bulgusuna ulaşılmıştır. Meslek ve önem alt boyutuna ilişkin tutum düzeylerinin ise yüksek olduğu belirlenmiştir. Araştırmada sosyal bilgiler öğretmen adaylarının matematiğe yönelik tutum düzeylerinin anne eğitim duruma göre anlamlı olarak farklılaşmadığı, ancak baba eğitim duruma göre anlamlı olarak farklılaştığı sonucuna ulaşılmıştır. Son olarak sosyal bilgiler öğretmen adaylarının matematiğe yönelik tutum düzeylerinin matematik öğretmenini sevme durumu değişkenine göre de anlamlı olarak farklılaştığı görülmüştür.
Yazar isimleri: ['Önder ERYILMAZ', 'Çağrı DEMİRTAŞ']
Yayın Yılı: 31 Ağustos 2022
Dergi ismi: Ahi Evran Üniversitesi Kırşehir Eğitim Fakültesi Dergisi
Yayın sayfa url: https://dergipark.org.tr/tr/pub/kefad/issue/72605/1119171
Yayın pdf linki: https://dergipark.org.tr/tr/download/article-file/2438526
