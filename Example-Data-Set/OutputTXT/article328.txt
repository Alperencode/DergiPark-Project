Makale Başlığı: Üniversite Öğrencilerinin Psikolojik İyi Oluş ve Yaşam Doyumlarının Yordayıcısı Olarak Bilişsel Esnekliğin Rolü
Özet: Bilişsel esnekliği yüksek olan bireyler, derinlemesine düşünebilme, yaşam belirsizliğine daha iyi tahammül edebilme, alternatif çözümler üretebilme ve beklenmedik durumları kontrol altında tutabilme becerisine sahiplerdir. Dolayısıyla söz konusu bu araştırmanın amacı, üniversite öğrencilerinin bilişsel esneklik düzeyleri ile psikolojik iyi oluş ve yaşam doyumları arasındaki ilişkinin incelenmesidir. Çalışma grubu 2019-2020 eğitim-öğretim yılında eğitim fakültesine devam etmekte olan 92’si erkek ve 236’ı kız olmak üzere toplam 328 öğrenciden oluşmaktadır. Verilerin toplanmasında Kişisel Bilgi Formu, Bilişsel Esneklik Envanteri, Psikolojik İyi Oluş Ölçeği ve Yaşam Doyumu Ölçeği kullanılmıştır. Araştırmanın sonucunda elde edilen bulgulara göre üniversite öğrencilerinin bilişsel esneklikleri ile psikolojik iyi oluşları ve yaşam doyumu düzeyleri arasında istatistiksel olarak anlamlı ve orta düzeyde pozitif yönde ilişki saptanmıştır. Üniversite öğrencilerinin bilişsel esneklik düzeyleri, onların psikolojik iyi oluş ve yaşam doyumu düzeylerini yordamaktadır. Öğrencilerin psikolojik iyi oluş düzeyleri yaş değişkenine göre; kontrol alt ölçeği cinsiyet ve yaşadıkları yere göre ve alternatifler alt ölçeği baba eğitim durumu ve psikolojik destek alma durumuna göre farklılık göstermiştir. Öğrencilerin bilişsel esneklik ve alt ölçekleri, psikolojik iyi oluş ve yaşam doyumları anne eğitim düzeyine göre farklılık göstermemiştir.
Yazar isimleri: ['Golsa PARVİZİ', 'Nilüfer ÖZABACI']
Yayın Yılı: 29 Haziran 2022
Dergi ismi: Adnan Menderes Üniversitesi Eğitim Fakültesi Eğitim Bilimleri Dergisi
Yayın sayfa url: https://dergipark.org.tr/tr/pub/aduefebder/issue/70803/991026
Yayın pdf linki: https://dergipark.org.tr/tr/download/article-file/1956920
