Makale Başlığı: Bir Çocuk Hastanesinde Perioperatif Hipotermi Prevalansı ve Predispozan Faktörler
Özet: Amaç: Perioperatif hipotermi, artmış vücut yüzey alanı/ağırlık oranı ve sınırlı cilt altı yağ depoları nedeniyle pediatrik hastalarda yetişkin hastalara göre daha sık görülür. Bu nedenle pediatrik hastalara uygulanan cerrahilerde aktif ve pasif ısıtma teknikleri daha sık kullanılır. Bu çalışmada aktif ve pasif ısıtma tekniklerinin uygulandığı pediatrik ortopedik cerrahilerde perioperatif hipotermi sıklığının ve perioperatif hipotermi için predispozan durumların belirlenmesi amaçlanmıştır.Yöntemler: Bu kesitsel, tanımlayıcı ve gözlemsel çalışmaya bir çocuk hastanesinin pediatrik ortopedi kliniğine başvuran 102 çocuk dahil edildi. Tüm olguların servis odasında beklerken, operasyon odasına girerken, operasyon odasından çıkarken, postoperatif bakım ünitesinden ayrılırken kalibrasyonu yapılmış infrared timpanik termometre ile ateş ölçümleri yapıldı. Hastaların demografik verileri, hemogram ve tiroid hormon parametreleri, prosedürle ilgili olarak operasyon öncesi açlık süreleri ve ateşleri kaydedildi. Ayıca operasyon odasının ısı ve nem değerleri, yapılan operasyon, operasyon süresi, operasyon odasında geçirdiği süre, anesteziden derlenme süresi gibi veriler olgu takip formlarına kaydedildi. Verilerin analizi SPSS 21.0 ile yapıldı ve %95 güven aralığında çalışıldı.Bulgular: Çalışmaya dahil edilen 102 hastanın %20,58'inde hipotermi gözlendi. Perioperatif hipotermi için predispozan faktörler; hastanın eşlik eden serebral palsi tanısının olması, hastanın serviste vücut ısısının düşük olması, operasyon salonunun ısı ve nem değerlerinin düşük olması, operasyon salonunda uzun süre kalınması olarak belirlendi.Sonuç: Operasyon sırasında aktif ve pasif ısıtma teknikleri uygulanmasına rağmen ortopedik cerrahi uygulanan pediatrik hastaların %20,58’inde perioperatif hipotermi izlendi. Aktif ve pasif ısıtma teknikleri ile birlikte predispozan faktörlerin dikkate alınması perioperatif hipotermi sıklığını azaltabilir.
Yazar isimleri: ['Kübra EVREN ŞAHİN', 'Murat Celal SÖZBİLEN']
Yayın Yılı: 20 Ağustos 2022
Dergi ismi: Acta Medica Alanya
Yayın sayfa url: https://dergipark.org.tr/tr/pub/medalanya/issue/72237/1122479
Yayın pdf linki: https://dergipark.org.tr/tr/download/article-file/2452164
